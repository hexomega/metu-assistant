--- Page 1 ---
1

ORTA DOĞU TEKNİK ÜNİVERSİTESİ
SINAV ORTAMINDA İZLENMESİ GEREKEN KURALLAR KILAVUZU

ODTÜ öğrencileri, aşağıda belirtilen ODTÜ sınav kurallarına ve sınav sorumlusunun gerekli
gördüğü diğer yönlendirmelere uymakla yükümlüdür.

Sınav Kuralları:

1. Öğrenciler, sınav başlangıç saatinden en az 5 dakika önce sınav yerine gelmiş ve sınav
sorumlusunca (dersin öğretim elemanı/sınav gözetmeni) kendisine gösterilen yere
oturmuş olmalıdır.
2. Sınava geç kalan öğrencilerin, sınava alınıp alınmayacağı sınav sorumlusunun
takdirindedir.
3. Öğrenciler, sınav sorumlusu tarafından belirlenen oturma düzenine uymak zorundadır.
4. Sınav sırasında öğrencilerin yanında mutlaka ODTÜ öğrenci kimlik kartı ve kimlik
tespiti için önceden bildirilen kimlik belgesi (nüfus cüzdanı, pasaport, vb.)
bulunmalıdır.
5. Sınav süresince, tüm elektronik iletişim aletleri (cep telefonu, vb) ile sınav sorumlusu
tarafından izin verilmeyen diğer elektronik aletler (mp3 çalar, her türlü bilgisayar, hesap
makinası, vb.) tamamen kapalı konuma getirilerek sınav sorumlusu tarafından belirtilen
şekilde ve yere kaldırılmalıdır.
6. Sınav başlamadan önce öğrenciler, tüm eşyalarını (kitap, not, çanta, cep telefonu vb.)
sınav sorumlusunun belirlediği şekilde ve yere kaldırmalıdır.
7. Sınav boyunca öğrencinin yüzü, kimliği belirlenecek şekilde açık olmalıdır.
8. Sınav sırasında masa/sandalye üzerinde ve öğrencinin çevresinde sadece kalem, silgi ve
öğrenci kimlik kartı ile dersi veren öğretim elemanının gerekli görerek önceden ilan
ettiği materyaller olmalıdır.
9. Sınavlarda cevap kağıtları ve gerekli görüldüğünde müsvedde-grafik kağıtları, sınav
sorumlusu tarafından sağlandığından, sınavda kullanmak üzere cevap-müsvedde-grafik
kağıdı getirilmemelidir.
10. Öğrenciler, sınav kağıdının üstüne, adını, soyadını ve öğrenci numarasını yazmalıdır.
Sınav kağıdında yer alan yönergeler dikkatlice okunmalıdır.
11. Her öğrenci, sınavda sadece kendisine verilen sınav kağıdını kullanmalıdır; fazladan bir
sınav kağıdı almamalıdır.
12. Öğrenciler sınava başlamak için sınav sorumlusunun yönlendirmesini beklemelidir.
13. Sınav süresince, diğer öğrencilerle hiçbir iletişim kurulmamalı (konuşmak, işaretleşmek
vb.) veya malzeme alışverişi (kalem, silgi paylaşımı vb.) yapılmamalıdır.
14. Sınav sırasında öğrenciler, diğer öğrencilerin dikkatini dağıtacak ya da onları rahatsız
edecek davranışlardan (yemek yemek, soruları sesli okumak, vb) kaçınmalıdır.
15. Sınav süresince, öğrenci sınav sorumlusuna soru yöneltmek istediğinde elini kaldırıp
yerinde beklemelidir. İzinsiz hiçbir şekilde yerinden kalkmamalıdır.

--- Page 2 ---
2

16. Öğrenciler sağlık sorunları haricinde sınav süresince sınav salonuna girip çıkmamalıdır;
eğer sağlık sorunları varsa, sınav öncesinde sınav sorumlusunu bilgilendirmeli, sınav
sırasında oluşan rahatsızlık halinde salondan çıkmak için izin almalıdır.
17. Öğrencilerin sınavın başında ya da sonunda belirli bir süre için sınav salonundan
çıkmalarına izin verilip verilmeyeceği sınav sorumlusu tarafından belirlenir ve sınav
başlamadan önce ilan edilmelidir.
18. Sınav sorumlusu tarafından sınav süresinin bittiği bildirildiğinde,  öğrenciler kalemi ve
sınav kağıdını sıraya/masaya bırakmalı ve sınav kağıtlarının toplanması için sınav
sorumlusu tarafından verilecek talimat ve yönlendirmeleri takip etmelidir.
19. Öğrenciler sınav salonunu terk etmeden önce yoklama kağıdını imzaladığından emin
olmalıdır.
20. Öğrenciler tarafından sınav soruları ve yanıtları, izin almadan başka bir yere
kopyalanamaz; soru ve/veya cevap kağıdı izin almadan sınav salonundan dışarı
çıkartılamaz.

“Akademik Dürüstlük Kılavuzu”nda belirtildiği gibi; öğrenciler, akademik dürüstlüğün bir
gereği olarak sınavda kopya çekmeye teşebbüs etmemeli ya da kopya çekmemelidir.
Herhangi bir şekilde kopya çekmeye teşebbüs eden ya da çeken, başka öğrencilerin kopya
çekmesine yardımcı olan öğrenciler hakkında Yükseköğretim Kurumları Öğrenci Disiplin
Yönetmeliğinin ilgili maddeleri kapsamında disiplin işlemi yapılır.
