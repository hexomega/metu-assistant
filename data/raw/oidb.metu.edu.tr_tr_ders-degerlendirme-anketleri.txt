2025-2026 Akademik Yılı Güz Dönemi Ders Değerlendirme Anketleri
Sevgili Öğrencilerimiz,
Ders Değerlendirme Anketleri, ders ve öğretim süreçlerinin geliştirilmesine katkı sağlamak amacıyla, 18 Aralık 2025 - 02 Ocak 2026 tarihleri arasında çevrim içi olarak uygulanacaktır. Bu yıl anket, öğrenci ve öğretim elemanlarından alınan geri bildirimler doğrultusunda güncellenmiştir. Bu kapsamda, katılım, ders yükü, öğrenim çıktıları ve geri bildirime ilişkin sorular öğrenme odaklı bir yaklaşımla yeniden düzenlenmiş; açık uçlu sorularla, öğrencilerimizin, aldıkları derslerle ilgili daha ayrıntılı geri bildirim verebilmeleri ve beklentilerini daha detaylı bir şekilde ifade edebilmeleri amaçlanmıştır. Ayrıca, katılım oranını artırmayı teşvik etmek amacıyla, çevrim içi anketlerin ders saatleri içerisinde doldurulması için zaman ayrılacaktır.
Anketlere
https://oibs2.metu.edu.tr/Student_Course_Evaluation
üzerinden, ODTÜ hesabı kullanıcı adınız ve şifreniz ile giriş yapabilirsiniz. Sisteme giriş yaptığınızda, değerlendirme kapsamında olan dersleriniz listelenecektir. Her bir ders için ayrı ayrı değerlendirme yapmanız istenmektedir.
Ankete erişim öğrenci numarası ile sağlanmakla birlikte, bir derse ilişkin anket tamamlanıp "Değerlendir / Evaluate" butonuna basıldığında, kişisel bilgileriniz sistem tarafından otomatik olarak silinmekte, yalnızca verdiğiniz yanıtlar anonim şekilde veri havuzuna aktarılmaktadır. Bu nedenle, her ders için anketin tek oturumda tamamlanması gerekmektedir.
Ankete katılım, öğrencilerimizin tercihine bırakılmış olup, sizlerden alacağımız geri bildirimler eğitim öğretim süreçlerimizle ilgili gelişme ve iyileştirme fırsatları oluşturma potansiyeli sebebiyle üniversitemiz için son derece değerlidir.
Ders değerlendirme anketlerine ilişkin sorularınızı
evaluate@metu.edu.tr
adresine iletebilirsiniz.
Katkılarınız için şimdiden teşekkür ederiz.
Saygılarımızla,
Öğrenci İşleri Daire Başkanlığı
Son güncelleme
05/01/2026 - 09:27