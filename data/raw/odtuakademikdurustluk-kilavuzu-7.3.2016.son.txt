--- Page 1 ---
1

ORTA DOĞU TEKNİK ÜNİVERSİTESİ
ÖĞRENCİLER İÇİN AKADEMİK DÜRÜSTLÜK KILAVUZU

Orta Doğu Teknik Üniversitesi, eğitim öğretim, araştırma ve toplum hizmetleri etkinliklerini
evrensel standartlarda yürüterek, toplumumuzun ve insanlığın sosyal, kültürel, ekonomik,
bilimsel ve teknolojik gelişimi için bilgiye ulaşmayı, üretmeyi, bilgiyi uygulamayı, yaymayı
ve bu bilgilerle donatılmış ve aynı zamanda başkalarının haklarına ve bilgiye saygı duyan
bireyler yetiştirmeyi amaç edinmiştir. Bu amaç doğrultusunda, Üniversitemizin tüm mensup
ve öğrencileri aşağıdaki ODTÜ Onur İlkesi’ni benimserler:
"Orta Doğu Teknik Üniversitesi'nin tüm bireyleri, güvenilir, sorumluluk sahibi ve
onurlu kişiler olarak, yalnız hak ettikleri başarı ve saygınlığı sahiplenirler; olgu, veri
ve belgelerin kullanım, değerlendirme ve sunumunda dürüst davranırlar.”

Akademik dürüstlük nedir?
Akademik dürüstlük, özgün çalışmalar yapmayı ve başkalarına ait fikir ya da bulguları
kaynak göstermek koşuluyla paylaşmayı içerir.

Akademik dürüstlük ihlalleri nelerdir?
1. İntihal yapmak,
2. Kopya çekmek,
3. Kendisi tarafından daha önce ya da başka bir amaçla yapılan çalışmanın, ödevin veya
projenin tamamını ya da bir kısmını farklı derslerde kaynak göstermeden sunmak,
teslim etmek,
4. Gerçekte var olmayan kaynakları kaynakça olarak vermek veya sahte veri seti
oluşturmak
5. Akademik çalışmaları başka öğrenciler yerine yapmak,
6. Haksız avantaj elde etmeye yönelik davranışlarda bulunmak (gerçek hastalığı
olmadığı halde hasta raporu almak, süre uzatımı veya telafi için gerçek olmayan
mazeret beyan etmek, kayıtlı olduğu bir dersin hakkını çıkar karşılığı bir başkasına
devretmek veya bir derse kayıt olma hakkını çıkar karşılığı elde etmek, vb.),
7. Sahte belge (referans mektubu, sağlık raporu, yeterlik belgesi/puanı, not dökümü,
vb.) düzenlemek ve kullanmak,
8. Başkasının yerine sınava girmek ya da başkasını kendi yerine sınava sokmak.
İntihal yapmak:
“İntihal” (Aşırma), başkalarının düşüncelerini, görüşlerini bilgi kaynağını bildirmeden ve
atıfta bulunmadan bilinçli olarak veya farkında olmadan alıp kullanmak ve kendi görüşünüz
gibi sunmaktır” (ODTÜ UEAM).
İntihal türleri ile ilgili ayrıntılı bilgi  http://ueam.metu.edu.tr/intihal adresinde yer
almaktadır.

--- Page 2 ---
2

Kopya çekmek:
Sınavlarda soruları cevaplandırırken izin verilmeyen kaynakları gizlice kullanmak için
yapılan her türlü teşebbüs ve eylem kopya çekme olarak nitelendirilir. Aşağıda belirtilen her
bir madde kopya çekme kapsamına girer:

1. Sınavda başka bir öğrencinin kağıdına bakmak,
2. Sınavda başka bir öğrencinin kağıdına bakıp ona ait cevapları kendi kağıdına
kopyalamak,
3. Sınavda başka öğrencilerle konuşmak,
4. Sınavda herhangi bir şekilde bilgi ve kaynak paylaşmak (not kağıdı vb. almak-
vermek)
5. Sınavda, soruları ve/veya yanıtları yazarak veya fotoğraflayarak sınav salonunun
dışına izinsiz olarak çıkarmak,
6. Sınavda, cep telefonuyla ya da herhangi bir teknolojik aletle soruları başkasına
göndermek veya soruların cevaplarını almak,
7. Sınavda kullanılan sıraya, aksesuara, kendi vücuduna veya herhangi bir yere sınav
içeriğine yönelik notlar yazmak,
8. Akademik çalışmaları başkasına yaptırmak, tek başına yapılması gereken çalışmaları
diğer öğrencilerle birlikte yapmak,
9. Başkasının hazırladığı ödev, proje gibi raporları/belgeleri, kendisinin ürünü gibi
dersin öğretim elemanına teslim etmek.

Kopya çekme ile ilgili disiplin işlemleri “Yükseköğretim Kurumları Öğrenci Disiplin
Yönetmeliği” ile düzenlenmiştir.
İlgili yönetmelik http://oidb.metu.edu.tr/yonetmelikler adresinde yer almaktadır.

Öğrenciler için hatırlatmalar:
1. Akademik dürüstlük ile ilgili size verilen belgeleri ve Üniversite web sayfasında yer
alan yönergeleri dikkatle okuyunuz.
2. Akademik çalışmalarda hangi durumların intihal kapsamına girdiğini ayrıntılı olarak
gerekli kaynaklardan (ODTÜ UEAM web sayfası vb.) öğreniniz. İntihal
durumlarında “Yaptığımın intihal kapsamına girdiğini bilmiyordum” bir gerekçe
olarak kabul edilmemektedir. Bu eylemin sorumluluğunun tamamen size ait
olduğunu biliniz.
3. Tüm ödev, proje vb. çalışmalarınızda kendinize ait olan fikirleri kullanınız. Size ait
olmayan düşünce, fikir, yazı, belge, bulgu vb. için kaynak gösteriniz.
4. Tüm ödev, proje, rapor vb. çalışmalarınızı ulaşabildiğiniz özgün (birincil) kaynaklara
erişerek yapınız.
5. Sınavlarda Üniversitemiz tarafından belirlenmiş olan “ODTÜ Öğrencileri için Sınav
Kuralları Kılavuzu”nda yer alan ve dersin öğretim elemanı tarafından belirlenen
kurallara uyunuz.