Orta Doğu Teknik Üniversitesi Akademik Giysi Yönergesi
Madde 1
Orta Doğu Teknik Üniversitesinin öğretim elemanları ile Üniversitenin fakülte, enstitü ve yüksekokullarından mezun olan öğrencilerin törenlerde giyecekleri akademik giysinin biçimi, kumaş cinsi ve rengi bu yönerge ile belirlenmiştir.
Madde 2
Akademik giysi, mezuniyet törenleri, diploma dağıtımı, öğretim yılı açılışı gibi resmi törenlerde ve Üniversite dışında akademik giysi giyilmesini gerektiren törenlerde ve yasalar ve yönetmeliklerin öngördüğü sınavlarda (örn., Üniversitelerarası Kurul tarafından düzenlenen Doçentlik sınavı) giyilir.
Madde 3
Üniversite bütçesinden ödeneklerle Üniversite Yönetimi tarafından diktirilen akademik giysiler, Üniversite demirbaşına kaydedilerek öğretim elemanlarına ve öğrencilere imza karşılığı dağıtılır.
Madde 4
Akademik giysi, giysi ve yaka atkısı olmak üzere iki parçadan oluşmaktadır. Giysinin ana rengi olan siyah zemin, geleneksel Üniversite giysisini temsil etmektedir. Yaka ve kol uçlarında bulunan kırmızı ile beyaz Orta Doğu Teknik Üniversitesi’nin renkleridir.
Yakanın her iki yanından girip arkaya atılan atkılar fakülte, enstitü ve yüksekokul renklerini göstermektedir. Fakülte, Enstitü ve Yüksekokul renkleri aşağıdaki gibidir:
Mimarlık Fakültesi: Kahverengi
Fen Edebiyat Fakültesi: Sarı
İktisadi ve İdari Bilimler Fakültesi: Mavi
Eğitim Fakültesi: Mor
Mühendislik Fakültesi: Turuncu
Fen Bilimleri Enstitüsü: Beyaz
Sosyal Bilimler Enstitüsü: Kırmızı
Deniz Bilimleri Enstitüsü: Açık Mavi
Enformatik Enstitüsü: Lacivert
Uygulamalı Matematik Enstitüsü: Açık Kahverengi
Meslek Yüksekokulu: Gri
Yabancı Diller Yüksekokulu: Yeşil
Atkının yaka önünde ve arka uçlarında kullanılan gümüş sırma ile püskül yüksek lisans derecesini, altın sırma ile püskül ise doktora derecesini belirtir. Lisans derecesi için atkı üzerinde sadece atkının renginde püskül bulunmaktadır.
Giysiler; bol, bol kollu, önden açıktır. Yakalar; yuvarlak, gömlek yakaları ile kravatı açıkta bırakacak biçimdedir.  Giysiler viskon ve polyester karışımı alpaka kumaştandır. Atkılar ise ipek kadife kumaştandır.
Rektör Giysisi, beyaz zemin rengi dışında tümüyle aynı özelliklere sahiptir. Giysi ve atkı, ipek saten kumaştandır.
Madde 5
Bu yönerge Üniversite Senatosu’nca 15.2.2011 tarihinde kabul edilmiştir ve bu tarihten itibaren yürürlüğe girmiştir.
Madde 6
Bu Yönerge hükümlerini Orta Doğu Teknik Üniversitesi Rektörü yürütür.
*ODTÜ Akademik Giysisi bir dönem Mimarlık Fakültesinde öğretim üyeliği yapmış olan Yüksek Mimar Dündar Elbruz tarafından tasarlanmıştır.
Son güncelleme
23/12/2025 - 14:24